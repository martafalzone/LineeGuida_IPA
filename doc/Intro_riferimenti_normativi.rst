Introduzione e riferimenti normativi
=====================================

Le presenti Linee Guida, emesse ai sensi dell’articolo 71 del decreto legislativo 7 marzo 2005, n.82 (CAD) e ai sensi dell’articolo 7 della Deliberazione n. 160 del 2018 recante “Regolamento per l’adozione di linee guida per l’attuazione del Codice dell’Amministrazione Digitale”, definiscono le informazioni che costituiscono l’Indice dei domicili digitali delle pubbliche amministrazioni e dei gestori di pubblici servizi (IPA) e le regole che dovranno essere seguite dagli Enti tenuti a pubblicare i propri riferimenti. 
Di seguito si riportano le norme prese a riferimento per la stesura delle presenti Linee Guida:

- Decreto Legislativo 7 marzo 2005, n. 82 e successive modificazioni, recante il Codice dell’Amministrazione Digitale, di seguito indicato anche come “CAD”;
- Decreto del Presidente del Consiglio dei Ministri 3 dicembre 2013 (Regole tecniche per il protocollo informatico ai sensi degli articoli 40-bis,41,47,57-bis e 71, del Codice dell’amministrazione digitale di cui al decreto legislativo n. 82 del 2005);
- Piano triennale per l'informatica nella pubblica amministrazione 2017-2019, approvato con decreto del Presidente del Consiglio dei ministri 31 maggio 2017;
- Decreto Legislativo 30 marzo 2001, n. 165, in relazione all’individuazione delle Pubbliche Amministrazioni;
- Decreto Legislativo 19 agosto 2016, n.175 (Testo unico in materia di società a partecipazione pubblica), per l’individuazione delle società a controllo pubblico;
- Decreto del Presidente della Repubblica 28 dicembre 2000 n. 445 (Testo Unico in materia di documentazione amministrativa), in relazione alla individuazione delle Aree Organizzative Omogenee ed alla tenuta dei relativi registri di protocollo;
- Decreto del Ministro dell'Economia e delle Finanze n. 55 del 3 aprile 2013, in relazione alla definizione dell’anagrafica di riferimento per la fatturazione elettronica;
- Legge 24 dicembre 2007, n. 244, articolo 1, comma 209, per l’individuazione dei soggetti sottoposti all’obbligo della fatturazione elettronica;
- Legge 31 dicembre 2009 n. 196, art. 1, comma 2, per l’individuazione dei soggetti sottoposti all’obbligo della fatturazione elettronica;
- Circolare interpretativa del Ministero dell'Economia e Finanze numero 1/DF del 9 marzo 2015, per l’individuazione dei soggetti sottoposti all'obbligo della fatturazione elettronica.

Indice dei domicili digitali
----------------------------

L’Indice dei domicili digitali delle Pubbliche Amministrazioni e dei gestori di pubblici servizi [art. 6-ter del CAD], di seguito indicato con l’acronimo IPA, è l’elenco pubblico di fiducia contenente i domicili digitali da utilizzare per le comunicazioni e per lo scambio di informazioni e per l’invio di documenti validi a tutti gli effetti di legge tra le pubbliche amministrazioni, i gestori di pubblici servizi e i privati.
Le pubbliche amministrazioni e i gestori di pubblici servizi [lettere a) e b) dell’art. 2, comma 2 del CAD, di seguito Ente] sono tenuti ad iscriversi all’IPA, fornendo le informazioni necessarie alla individuazione dell’Ente e indicando nella propria organizzazione coloro che gestiranno i contenuti informativi da riportare nell’IPA.
Il Decreto del Ministero dell’Economia e delle Finanze n. 55/2013, individua l’IPA come anagrafe di riferimento per la fatturazione elettronica delle pubbliche amministrazioni, pertanto l’Ente sottoposto agli obblighi previsti dal citato decreto deve iscriversi all’IPA per inserire gli uffici deputati alla ricezione delle fatture.
L’Ente iscritto in IPA è tenuto ad aggiornare tempestivamente tutte le informazioni per consentirne il corretto utilizzo.
Qualora l’Ente non abbia più titolo ad essere iscritto, dovrà cancellarsi dall’IPA.
Ciascun Ente iscritto all’IPA può eleggere uno o più domicili digitali in relazione alla propria organizzazione.
Ogni Area Organizzativa Omogenea deve avere almeno un domicilio digitale associato al proprio registro di protocollo [art. 40-bis del CAD, articoli 50 e 61 del D.P.R. n.445/2000].
L’indirizzo di PEC che le pubbliche amministrazioni e i gestori di pubblico servizio sono tenute a pubblicare su IPA per ciascun registro di protocollo [comma 3 dell’art. 47 del CAD] coincide con il domicilio digitale della corrispondente AOO.

Le informazioni che l’Ente deve inserire in IPA per facilitare l’individuazione del domicilio digitale e il suo corretto utilizzo, sono strutturate in sezioni:

- informazioni caratterizzanti l’Ente;
- informazioni relative al Registro di protocollo, qualora l’Ente ne debba essere fornito per obbligo di legge;
- informazioni relative a eventuali uffici istituiti per obbligo di legge.

Disposizioni finali 
-------------------
Le regole tecniche che danno attuazione alle disposizioni delle presenti Linee Guida sono riportate nell’Allegato A - Regole Tecniche che ne costituisce parte integrante.

Le presenti Linee Guida ai sensi degli articoli 5 e 8 della citata determinazione 160/2018:

- entrano in vigore il giorno successivo a quello della loro pubblicazione sul sito istituzionale di AgID [articolo 71 del CAD];
- possono essere soggette a revisione.

Le presenti Linee Guida sostituiscono gli articoli 11, 12, 13, 14, 15, 22 del Decreto del Presidente del Consiglio dei Ministri 3 dicembre 2013 “Regole tecniche per il protocollo informatico ai sensi degli articoli 40-bis, 41, 47, 57-bis e 71, del Codice dell’amministrazione digitale di cui al decreto legislativo n. 82 del 2005” che per facilità di lettura sono riportati nell’allegato B – Estratto del D.P.C.M. 3 dicembre 2013.
